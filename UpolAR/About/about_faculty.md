# Přírodovědecká fakulta

Přírodovědecká fakulta Univerzity Palackého v Olomouci je výzkumně zaměřená fakulta. Poskytuje bakalářské, navazující magisterské i doktorské vzdělání v různých odvětvích matematiky a informatiky, fyziky, chemie, biologie a ekologie a věd o Zemi, včetně studijních programů zaměřených na přípravu budoucích učitelů přírodovědných oborů.

Část fakultních pracovišť sídlí v moderní budově na třídě 17. listopadu a v přilehlých objektech nedaleko centra města v bezprostřední blízkosti vysokoškolských kolejí a menzy. Biologické obory a vědecko-výzkumné jednotky (Regionální centrum pokročilých technologií a materiálů a Centrum regionu Haná pro biotechnologický a zemědělský výzkum) se nacházejí v místní části Holice. Díky podpoře z evropských zdrojů a úspěchům v národních projektech a grantech se podařilo pro studenty i zaměstnance vytvořit moderní zázemí se špičkovým vybavením. Fakulta provozuje interaktivní muzeum vědy Pevnost poznání a také Botanickou zahradu.

# Úspěchy v bodech
Na fakultě se řeší prestižní grant Evropské výzkumné rady (ERC) Dvoudimenzionální chemie směrem ke grafenovým derivátům, první na Univerzitě Palackého.

Na lednové konferenci CHIRANAL 2018 byla prof. Karlu Lemrovi předána Hanušova medaile, nejvyšší ocenění České společnosti chemické za výsledky vědecké práce v chemických oborech.

Týmu vědců z katedry optiky Přírodovědecké fakulty Univerzity Palackého se podařilo zkonstruovat speciální detektor, který jako první na světě dokáže měřit důležité kvantové vlastnosti stavů světla bez jejich porušení. Výsledky tohoto unikátního experimentu otevírají nové možnosti detekce kvantových stavů fotonů i jiných kvantových objektů.

Rostlinný genetik Jaroslav Doležel obdržel v listopadu 2018 hlavní Národní cenu vlády Česká hlava. Ve své práci se zaměřuje na studium dědičné informace rostlin, její strukturu a změny, které doprovázely evoluci rostlin a vznik nových druhů. Podílel se mimo jiné na rozluštění genomu pšenice nebo ječmene, které pomůže při šlechtění nových odrůd odolných vůči klimatickým změnám, škůdcům a chorobám.

Prestižní Cenu Neuron pro mladé vědce v oboru fyzika získal Lukáš Slodička z katedry optiky přírodovědecké fakulty, který se ve své práci specializuje na kvantové vlastnosti světla.

Na seznamu 6200 nejcitovanějších vědců z více než 60 zemí světa Highly Cited Researchers 2020 je i jméno odborníka na analýzu rostlinných hormonů Ondřeje Nováka z Laboratoře růstových regulátorů, což je společné pracoviště Přírodovědecké fakulty Univerzity Palackého a Ústavu experimentální botaniky Akademie věd ČR.

Ondřej Kováč se svým výzkumným projektem, který byl zaměřen na vývoj nového typu účinných antibiotik, získal jeden ze dvou grantů Nadace Experientia. Rozšířil tak řadu 15 excelentních mladých vědců a vědkyň do 35 let z oboru organické, bioorganické a medicinální chemie, kteří díky nadační podpoře vycestují na roční stáž na špičkové vědecké pracoviště. Ondřej Kováč v současné době působí na Universität Innsbruck, kde pokračuje v projektu věnovanému totální syntéze nového antibiotika Kibdelomycinu

Pracovníci fakulty jsou velmi úspěšní v získávání národních patentů a užitných vzorů, na svém kontě mají i americké či evropské patenty.

# Historie
Již při obnovení olomoucké univerzity v roce 1946 bylo zřejmé, že výuka přírodovědných oborů musí být nezbytnou součástí Univerzity Palackého. Přírodní vědy byly zpočátku součástí studia na Pedagogické a Filozofické fakultě UP, v roce 1953 vznikla Fakulta přírodních věd jako součást Vysoké školy pedagogické. V roce 1958 se Přírodovědecká fakulta stala jednou ze čtyř fakult nejstarší moravské univerzity.

*Zdroj: [prf.upol.cz](https://www.prf.upol.cz/o-fakulte/zakladni-informace/)*