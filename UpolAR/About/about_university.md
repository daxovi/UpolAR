Univerzita Palackého v Olomouci (Universitas Palackiana Olomucensis) byla založena v roce 1573 a se svou téměř 450letou tradicí je po Univerzitě Karlově druhou nejstarší univerzitou v českých zemích, na Moravě pak nejstarší. V roce 2020 studovalo na UP 21 824 studentů. V současnosti UP sestává z osmi fakult a umožňuje studium v 840 studijních programech. V lednu 2021 zahájil provoz nový vysokoškolský ústav Český institut výzkumu a pokročilých technologií (Czech Advanced Technology and Research Institute – CATRIN), který vznikl integrací vědeckých týmů vědeckých center CRH, RCPTM a ÚMTM. Rektorem Univerzity Palackého je od května 2021 Martin Procházka.

Ve své činnosti plní také tzv. „třetí roli“ ve společnosti a vzdělává nejširší veřejnost. Založila interaktivní muzeum vědy Pevnost poznání a pořádá vzdělávací a společensko-kulturní akce v Olomouci a okolním regionu. Důraz klade na mezinárodní rozvoj a internacionalizaci. Pravidelně se umisťuje mezi třemi nejlepšími českými VŠ ve světovém kontextu. V roce 2019 jí byla udělena Evropská cena za internacionalizaci od evropské asociace pro mezinárodní vzdělávání EIAE.

**Fakulty**
Cyrilometodějská teologická fakulta
Lékařská fakulta
Filozofická fakulta
Přírodovědecká fakulta
Pedagogická fakulta
Fakulta tělesné kultury
Právnická fakulta
Fakulta zdravotnických věd

**Prestiž a kvalita**
Univerzita Palackého v Olomouci patří k významným středoevropským centrům vzdělanosti a výzkumu a v celé řadě oborů dosahuje svými výsledky evropské a světové úrovně. Kromě toho hraje i důležitou roli regionální. Je jedním z největších zaměstnavatelů v Olomouckém kraji a statutárním městě Olomouci. Bez Univerzity Palackého si nelze představit hospodářský růst a rozvoj regionu.

Osm fakult Univerzity Palackého zajišťuje 840 bakalářských, magisterských a doktorských studijních programů. Zájemci o studium mohou čerpat ze široké nabídky: od teologie, učitelství, tělesné výchovy a sportu přes obory humanitní, společenskovědní a uměnovědné až po přírodovědné a lékařské obory či zdravotnické vědy. Kreditní systém studia na Univerzitě Palackého je plně kompatibilní s ECTS. Prestižní postavení olomoucké univerzity potvrzuje obrovský zájem o studium nejen mladých uchazečů, ale také zájemců z praxe, včetně seniorů. O studium je velký zájem také v zahraničí, zejména o anglický program General Medicine.

**Poslání, hodnoty a vize**
Posláním Univerzity Palackého v Olomouci je podporovat zapojení studentů do všech oblastí výzkumu, kultivovat kritické a tvůrčí myšlení a vytváření znalostí a poskytovat kvalitní vysokoškolské vzdělání v širokém spektru přírodních, lékařských, společenských a humanitních věd v bakalářském, magisterském i doktorském stupni. Naše aktivní partnerství s regionální a globální komunitou přispívá k rozvoji intelektuálního bohatství společnosti, k jejímu udržitelnému vědeckému, technickému, kulturnímu i sociálnímu rozvoji.

Ve všem, co na univerzitě děláme, usilujeme o dokonalost, inovaci, angažovanost, týmovou práci, transparentnost, akademickou integritu, svobodu a samosprávu, potřebnou kontinuitu a začlenění se do společnosti. S hrdostí se hlásíme k bohaté a úspěšné historii univerzity, která počíná rokem 1573. O tyto hodnoty budeme náležitě pečovat, udržovat a rozvíjet je. Univerzita Palackého v Olomouci bude i nadále přední výzkumnou univerzitou usilující o umístění mezi pěti nejvýznamnějšími vysokými školami v ČR a mezi 500 univerzitami ve světě.

**Historie univerzity**
Olomoucká univerzita je nejstarší univerzitou na Moravě a druhou nejstarší univerzitou v České republice. Za datum vzniku olomoucké univerzity můžeme považovat 22. prosince 1573, kdy bylo tehdejší olomoucké jezuitské akademii přiznáno promoční právo. Vývoj olomoucké univerzity v průběhu čtyř staletí reflektoval mezníky historie Evropy i českých zemí. Třicetiletá válka v letech 1618 až 1650, zrušení jezuitského řádu v roce 1773, revoluční rok 1848, vznik Československé republiky v roce 1918, německá okupace Protektorátu Čechy a Morava v letech 1939 až 1945 či studentské demonstrace v letech 1939 a 1989 – to vše poznamenalo minulost dnešní Univerzity Palackého. Dnes patří Univerzita Palackého v Olomouci, reprezentovaná osmi fakultami k prestižním českým vysokým školám.

*Zdroj: [www.upol.cz](https://www.upol.cz/univerzita/zakladni-informace/)*
